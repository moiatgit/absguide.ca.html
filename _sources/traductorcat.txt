########################
Notes sobre la traducció
########################

El responsable de la traducció que estàs llegint és Moisès Gómez.

No sóc un traductor professional, tot i que no és la primera vegada que tradueixo un llibre.

La meva motivació principal a l'hora de realitzar aquesta traducció ha estat la d'aprofundir en els
continguts del llibre. En el meu cas, la manera que he trobat més efectiva d'aprendre quelcom és
havent d'expressar-ho amb les meves paraules.

He dedicat, però, molt d'esforç de manera que el resultat pugui arribar a ser d'utilitat a altres
persones. Espero que sigui el teu cas.

El llibre original, en la seva darrera versió/revisió, el podeu trobar a la `pàgina de l'autor
<http://www.tldp.org/LDP/abs/html/>`_.

Voldria indicar algunes decisions que he pres respecte a aquesta traducció:

#. Elaborant la traducció, he realitzat proves de tot el codi que hi apareix. A menys que s'indiqui
   el contrari, el codi ha funcionat fent servir *GNU bash, version 4.3.30(1)-release
   (x86_64-pc-linux-gnu)*.

#. Allà on ho he considerat oportú, he afegit algun exemple o aclariment que no apareix en el llibre
   original. Donat que es tracta d'afegits petits, he preferit no signar aquestes aportacions per
   evitar fer la lectura més pesada.

#. El text original apareix molt imbricat amb referències a diferents parts del
   llibre (especialment exemples). Donat que les eines escollides
   (especialment *reStructuredText*) m'ho permeten, he estimat més repetir
   l'aparició de certs guions (normalment breus) en comptes d'obligar al lector
   a seguir referències.

#. He deixat sense traduir algunes de les nombroses i, generalment interessants,
   cites amb que l'autor ha enriquit el seu text original. En alguns casos he
   considerat que queda fora de l'abast cultural del lector mig del nostre
   idioma.

#. El format del llibre resultant és diferent. He optat per fer servir *ReStructuredText* i amb
   aquest, *Sphinx*. Tot plegat fa que el format final tingui una aparença significativament
   diferent de l'original.

#. Malgrat no sempre he estat d'acord amb les decisions d'estructura, exemples i comentaris de
   l'autor, m'he forçat a mantenir-les allà on no em suposava un cost addicional de traducció.

   Una notable diferència és la inclusió dels *crèdits* i *agraïments* que
   l'autor inclou per tot arreu per reconèixer aportacions que li han fet
   tercer. He optat per no incloure-les, a excepció de la pàgina que les
   recopila totes (consulta :doc:`credits`), doncs considero que fan més nosa
   que servei pel que (imagino) deu ser un lector estàndard d'un llibre de
   programació en Bash en català (una població probablement no massa nombrosa,
   en tot cas).

   Hi ha casos excepcionals en els que l'autor indica que està reproduint un
   guió amb el permís del seu autor (ex. :ref:`escapingsection_detecciotecles`).
   He suposat que en oferir el seu codi a un treball de domini públic, l'autor
   del codi està acceptant que la seva feina és també de domini públic. Si ets
   l'autor (o algun beneficiari de l'autor) d'algun d'aquests codis, i no estàs
   d'acord amb la meva assumpció, per favor avisa i substituiré amb promptitud
   el contingut corresponent. Per facilitar la detecció (doncs sóc conscient que
   la traducció ho pot dificultar), he mantingut la referència d'aquests autors
   al codi.

#. A l'hora de realitzar una traducció, la revisió del text original és molt profunda. Això permet
   adonar-se de duplicacions de temes i de *petits* detalls que falten. Per exemple, en
   :doc:`special-chars` he considerat que es podria afegir a ``?`` l'accepció de variable quan
   apareix amb ``$?``.

Tant de bo aquesta traducció et sigui profitosa! Estaré encantat de saber les
teves impressions i aportacions.

Moisès : moiatgit (a) gmail (.) com
